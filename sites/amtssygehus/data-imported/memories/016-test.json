{
    "heading": "UDVIKLINGEN AF DEN ELEKTRONISKE PATIENTJOURNAL STARTEDE PÅ AMTSSYGEHUSET",
    "path": "udviklingen-af-den-elektroniske-patientjournal-startede-paa-amtssygehuset",
    "paragraphs": [
        "I 1999 startede et lille team på Amtssygehuset udviklingen af en elektronisk patientjournal, som med årene skulle blive det system, som Region Midtjylland brugte.",
        "af Niels Henrik Pedersen, leder af Det Virtuelle Hospital",
        "initiativtager og kritisk korrekturlæser Karsten Strandgaard",
        " ",
        "Da Århus Amt i 1999 besluttede at sætte gang i udviklingen af en elektronisk patientjournal (EPJ), skulle der etableres en enhed til at stå for dette. Enheden blev døbt Det Virtuelle Hospital (DVH). Organisatorisk var vi placeret under It-afdelingen på Amtsgården i Højbjerg, men det var et klart formuleret mål med EPJ-projektet, at udviklingen skulle være forankret på hospitalerne. Derfor var det et vigtigt signal, at enheden blev placeret på et af amtets hospitaler.",
        "I et hjørne af Amtssygehuset ligger der en lille bungalow opført i samme stil som hovedbygningen. Oprindeligt var den bolig for hospitalsdirektøren/-inspektøren. Der flyttede DVH ind i august 2000 og døbte bygningen \"villaen\".",
        "Endnu i starten af nullerne indeholdt villaen rester af fordums storhedstid, inklusiv pigeværelset – et meget lille kammer – og i spisestuen en ringeklokke til at tilkalde pigen. Beklageligvis fungerede den dog ikke længere, og den lod sig ikke lige reparere.",
        " ",
        "Beskeden begyndelse",
        "Starten var beskeden: Vi var to medarbejdere, der rykkede ind i villaen i 2000. Men EPJ viste sig at være et omfattende projekt, og i takt med udviklingen voksede både kravene, opgaverne og medarbejderskaren. I starten var der masser af plads, men da vi blev flere, måtte vi indrette os på den plads, der var.",
        "Med årene kom DVH til at bestå af medarbejdere med mange forskellige baggrunde: sygeplejersker, lægesekretærer, ingeniører, datamatikere, dataloger m.fl. Gruppen af medarbejdere med teknisk baggrund var i starten placeret i dagligstuen, men da der ikke længere var plads, blev de flyttet over i den bagvedliggende pavillon, i daglig tale kaldet \"barakken\". Dagligstuen blev overtaget af medarbejdere med klinisk baggrund, der skulle bistå med udformningen af EPJ og varetage support, så derfor hed dagligstuen fremover \"skadestuen\". Lederen var placeret i soveværelset - uden at der dog skal lægges noget i det.",
        "Udviklingen af EPJ var fra starten tænkt som et meget idealistisk projekt, hvor kliniske afdelinger blev sat i spidsen for udviklingen af forskellige dele af EPJ i selvstændige projekter med egne kontrakter med software-leverandørerne. Således blev medicindelen udviklet på Hæmatologisk Afdeling på Amtssygehuset med daværende 1. reservelæge Jørgen Schøler Kristensen som den drivende kraft.",
        "DVH var fra starten tænkt som en enhed, der også skulle varetage koordineringen imellem de selvstændige delprojekter, og som skulle fungere som fælles test- og udviklingsenhed for den samlede EPJ-udvikling. Det viste sig hurtigt, at koordinering ikke var tilstrækkeligt, og vi fik gennem årene en mere og mere styrende rolle i det samlede projekt og i forhold til leverandørerne.",
        "Vi fik også vores egen lille serverpark. Den blev placeret i villaens kælder, som også husede rotter, der blev brugt af Amtssygehusets forskere til kliniske forsøg. Ingen af os, der var med, glemmer den søde, lidt kvalmende lugt af forsøgsrotterne, der mødte os, når vi gik ned i serverrummet. Men hellere rotter i kælderen end på loftet.",
        "Kælderen var ikke det bedste sted for et serverrum, da der var noget fugtigt, og engang oplevede vi, at der pludselig stod 10 cm vand på gulvet. Der var ellers lige blevet gravet dræn rundt om villaen, men ved det første regnskyl fossede vandet ind i kælderen. Det viste sig, at håndværkerne havde efterladt en større bunke betonbrokker i sivebrønden.",
        " ",
        "Fælles system i Region Midtjylland",
        "I 2004, da de første dele af EPJ efterhånden var klar til at blive taget i brug på hospitalerne, fik vi yderligere opgaver i form af modtagelse af leverancer fra leverandørerne, test og klargøring af disse samt hjælp med at få disse taget i brug. Vi fik også travlt med brugersupport og fejlsøgning. ",
        "Med årene udviklede Det Virtuelle Hospital sig til samlingspunktet mellem leverandørerne, EPJ-driftsorganisationen og de kliniske afdelinger, som havde ønsker til udviklingen.",
        "Med dannelsen af Region Midtjylland kom der yderligere fokus på patientjournalerne, og vores EPJ blev udpeget af en konsulentundersøgelse som den eneste i regionen, der havde potentiale til at blive regionens fælles system. Så regionsrådet besluttede at udbygge vores EPJ og rulle den ud; først på Regionshospitalet Randers og senere på resten af hospitalerne i regionen. Den videre succes med udrulningen af EPJ er en anden historie, men det kan nævnes, at den komplette udgave af EPJ blev rullet ud på Amtssygehuset i 2012.",
        "Her slutter historien om EPJ på Amtssygehuset. Vi var efterhånden blevet over 20 medarbejdere, og der var ikke længere plads til os i de hidtidige rammer. Så med udgangen af 2008 flyttede vi fra Amtssygehuset ud til resten af regionens it-afdeling på Olof Palmes Allé i Aarhus Nord.",
        "I årene fra 2000 til 2008 sad vi - nok lidt upåagtet af det øvrige amtssygehus – og arbejdede intensivt på en it-udvikling, der kom til at ændre arbejdsgangene på alle regionens hospitaler. Det var et pionérarbejde, hvor det hele skulle laves fra grunden sammen med vores leverandører og en række folk fra klinikken.",
        "De rammer, vi havde på Amtssygehuset, og det, at vi var en lille, selvstændig enhed, var med til at skabe et unikt sammenhold og en stærk korpsånd. Det gav et engagement, der gjorde, at vi trodsede de kriser, som EPJ løb ind i hen over årene. Det gav energien og modet til at holde fast i visionen om EPJ - og i sidste ende sikre, at vi fik det gennemført og revolutionerede hverdagen på hospitalerne. Undervejs fik vi også stor hjælp af alle vores samarbejdspartnere, ikke mindst den øverste ledelse i Århus Amt og Region Midtjylland, der blev ved med at have tiltro til EPJ trods genvordighederne.",
        "Vi, der var med i villaen i disse år, vil altid tænke tilbage på denne tid med glæde og et vist vemod.",
        " "
    ],
    "recordIds": [
        "000186512"
    ],
    "urls": [
        "https://storage.googleapis.com/openaws-access/000186512_m.jpg"
    ],
    "summary": [
        "Den tidligere tegnestue og inspektørbolig ses til venstre i billedet."
    ]
}