**STORE SCENE**

Store Scene var den første (og stadig den største) af Aarhus Teaters
fire scener. Publikumssalen består af gulvet, 1. balkon og 2. balkon.
Alle stolene er nøjagtige kopier af de oprindelige fra 1900.

Rummets udsmykning er inspireret af de fire elementer; jord, vand, Ild
og luft. Overalt ses nøgne englebørn (putti) og forgyldte dyr, fugle og
fisk, planter og blomsterranker i stuk. På prosceniebuen over scenen
danser de tre gratier - symboliserende det sande, det gode og det skønne
- og modsvarer tre onde sirener (havfruer) i den modsatte side af.

I midten hylder en laurbærkranset gudinde, at kunsten har sejret -- og
skal sejre -- i teatrets rum. For hendes fødder står to putti, den ene
med en brændende fakkel (oplysning) den anden med et spejl (visdom og
selvindsigt).

I loftet svæver elleve fortryllede svaner fra H.C. Andersens eventyr
sammen med en flok lokale måger. Den store lysekrone er solen, omkranset
af stjerner og ild.

I buegangen, foyeren ved første balkon, ses scener fra
Heibergs *Elverhøj* og Hostrups *Genboerne*, omgivet af et væld af
planter, blomster, alfer og dyr. Der er norsk marmor på væggene og under
loftet i garderobearealerne strækker sig en original og meget sjælden
tapetfrise.

**SCALA**

**Husets andenstørste scene**

Scala er oprindeligt bygget som biograf og koncertsal for Aarhus
Byorkester i 1955. Scala havde 817 pladser, og var opbygget som
amfiteater med orkesterpodie og et lærred, der kunne hæves og sænkes
efter behov.

Scala er i indretning lige så typisk for sin tid, som teatret er for
tiden omkring år 1900. Scala-salen er bygget i moderne, funktionalistisk
stil, med rene linjer, glatte naturmaterialer og teaktræ. Lamperne i
salen er tegnet af arkitekt Poul Henningsen.

Under tilskuerpladserne i Scala blev der indbygget en ny scene,
Stiklingen. I nederste etage ligger Studioscenen, indrettet i 1969.

Med en generøs donation fra Købmand Herman Sallings Fond, har det været
muligt at renovere Scala og de tilhørende publikumsarealer. I foråret
2012 rykkede håndværkerne ind på Aarhus Teater for at foretage en
gennemgribende renovering af vores gamle bygning. Scalas scene og sal er
bragt op til en nutidig standard, hvad angår både teknik og komfort.
Publikumsarealerne omkring scenerne er blevet moderniserede, og
billetkontoret er flyttet tilbage i nye, tidssvarende rammer i selve
teaterbygningen. Det er alt sammen sket som et naturligt led i Aarhus
Teaters vision om at tilbyde teater som en helhedsoplevelse. At gå i
teatret er mere end at sidde i salens sæder og se, hvad der foregår på
scenen. En aften i teatret er også, at føle sig godt tilpas fra man
ankommer, til man bryder op og at nyde samværet med andre teatergæster.

Scala scene kan rumme ca. 277 gæster fordelt på 15 rækker, hvoraf 2
pladser er forbeholdt kørestolsbrugere. Der er på Scala scenen kun en
prisgruppe, A-pladser. Dette er grundet et meget skrående gulv og salen
er bygget op lidt som en biograf.

**STUDIO & STIKLINGEN**

**Rummer det nye **

Frem til midten af 1950'erne havde musik været en uundværlig del af
teateropførelser, og i repertoiret indgik mange syngespil og operetter.
Men fra starten af 1950 ændredes repertoiret, skuespillene blev mere
realistiske, og til absurd teater eller intimteater var Hack Kampmanns
guld-og stukteater ikke så egnet. Fra 1960'erne blev der et stort behov
for nye rumtyper til skuespillet, hvilket førte til indretningen af en
forsøgsscene, Studio, under Scala i 1968. Studio kan rumme 80-100
tilskuere, og både placeringen af tilskuerpladser og sceneopbygning kan
varieres.

Ved ombygningen af Scala, i begyndelsen af 1980'erne, blev der plads til
Stiklingen under Scala scenen. Stiklingen har ligeledes plads til 80-100
tilskuere, og som på Studio, er der gode muligheder for variation af
sceneopbygningen.

Oprettelsen af Studio scenen var en af teaterchef Edvin Tiemroths
(teaterchef 1964-73) mest skelsættende bedrifter. Studio startede som en
lille utraditionel forsøgsscene med kælenavnet 'Kælderscenen' på grund
af sin placering i teatrets kælder i et tidligere møbelmagasin.
