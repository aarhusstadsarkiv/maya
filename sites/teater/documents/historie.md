**AARHUS TEATER**

Aarhus Teater er Danmarks næststørste teater. Huset er en arkitektonisk
perle i jugendstil, opført i 1900. Bygningen er fredet og bevaret i sin
oprindelige pragt som kulturelt kraftcenter og producerende teater på
Bispetorv i hjertet af Aarhus.

Byen voksede eksplosivt i 1800-tallet, og Aarhus´ gamle teater fra 1816
kunne slet ikke følge med. I 1896 stiftede en håndfuld borgere et
aktieselskab, hvor bysbørn fra alle samfundslag kunne investere i et nyt
teater. Det var arkitekt Hack Kampmann og billedkunstner Karl
Hansen-Reistrup, der stod for byggeriet, og 15. september 1900 slog
Aarhus Teater dørene op for publikum.

Teatret er opført i røde mursten, og sammen med de høje slanke vinduer
på facaden knyttes bygningen arkitektonisk til Domkirken på den anden
side af torvet. Blandt facadens mange detaljer ses et motiv fra Holbergs
*Maskerade* på frontispicen og på taget troner Aarhus Teaters skytsengel
- en djævel.

Store Scenes sal er overdådigt udsmykket i guld og stuk. Her findes
alskens dyr og planter, putti, gratier, sirener og en sejrgudinde. I
loftet svæver elleve fortryllede svaner fra H.C. Andersens eventyr og
**i promenadefoyerens udsmykning på første balkon** ses scener fra
Heibergs *Elverhøj* og Hostrups *Genboerne*, omgivet af et væld af
planter, blomster, alfer og dyr.

Aarhus Teater har - foruden Store Scene - tre andre scener. Scala blev
tilbygget i 1954, skabt til at være koncertsal for Aarhus Byorkester og
biograf.

Studioscenen i kælderen, teatrets black box-scenerum, blev indviet i
1968.

I 1981 ombyggedes Scalas sal til teaterrum; man vendte
publikumspladserne om, men bevarede væggenes oprindelige
teaktræslameller og specialdesignede PH-lamper. Under Scala indrettede
man samtidig scenen Stiklingen.

Med kun et hjerteslags afstand mellem scener og sale har kunsten
udspillet og udviklet sig på Aarhus Teater siden 1900. Bag den
overdådigt udsmykkede bygnings mure, er det teatrets helt specielle
nu-og-her, dets aktualitet gennem skiftende tider, der sammen bærer
scenekunsten ind i den større kulturhistorie.

AARHUS TEATER

-   Huser fire scener: Store Scene, Scala, Stiklingen og Studio-

-   Besøges årligt af ca. 110.000 publikummer

-   Producerer 14-15 forestillinger om året

-   præsenterer danske og internationale gæstespil

-   har omkring 100 fastansatte medarbejdere, fordelt på 23 faggrupper

-   Er en selvejende institution med en årlig omsætning på over 100 mio.
    kr., heraf en egenfinansiering på 30%.
